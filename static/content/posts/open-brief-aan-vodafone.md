---
title: Open brief aan Vodafone
tags:
    - vodafone
    - twitter
    - telecom
    - nl
date: 2019-07-16
images:
    - assets/og/kastje-naar-de-muur.jpeg
---

Beste {{% twittername vodafoneNL %}},

Ik schrijf dit, omdat ik, wellicht onbedoeld, in het vacuüm tussen het kastje en de muur ben geraakt. Dit is een kleine ruimte, waar je gek genoeg verassend veel tijd door kan brengen, en zeer lastig, zo blijkt, uit kan komen.

Maar waarom zou u dat interesseren? Immers, het is een kleine ruimte, maar er passen gek genoeg verassend veel mensen in dit deze ruimte. Je hoeft maar even te [googlen](https://www.google.com/search?q=vodafone+kastje+muur) en je zult zien dat er meer resultaten dan mensen in Nederland zijn. En al deze mensen hebben een gemene deler: **voor {{% twittername vodafoneNL %}} zijn dit insignificante klanten**. Nu klinkt dit heel zwaar, maar waar het om gaat is dat als je geen significante bijdrage hebt aan de totale omzet van het bedrijf. Ik voel me niet meer dan een druppel in de oceaan.

Ik snap dat u helemaal niet wakker ligt van die paar euro die u aan mij verdient, en tevens baart mij dit ook meteen zorgen. Allereerst een korte impressie: van buiten ziet het er prachtig uit, met een mooie façade, maar eenmaal binnen is het vrij deprimerend. Ik ben hier beland nadat ik ruim twee weken geleden een nieuwe simkaart heb aangevraagd omdat de ik oude, dom achteraf, in mijn gestolen telefoon had laten zitten. Maar ja, achteraf is mooi wonen. Dus ik een nieuwe aangevraagd, zo gepiept. Ik had deze wel via de post laten bezorgen. De mevrouw bij de klantenservice (dat is een chique woord voor mensen bij een bedrijf die heel goed zijn in jou óf naar het kastje, óf naar de muur te sturen, afhankelijk van je huidige positie) adviseerde mij om naar de winkel te gaan, want daar kon het direct opgelost wordem. Had ik natuurlijk moeten doen. Het is altijd een feestje om drie kwartier te wachten in een winkel voordat je wordt geholpen, maar ik koos voor de optie om de simkaart met de post te laten bezorgen. Ik moest toch wachten totdat mijn nieuwe telefoon was bezorgd, en een paar dagen zonder telefoon zou prima moeten kunnen. Maar petje af, de simkaart viel de volgende dag al op mijn deurmat, ik hoefde deze alleen nog maar even [online te activeren](https://vodafone.nl/simkaart). Geen vuiltje aan de lucht, dacht ik.

Dus, toen mijn nieuwe telefoon er was opende ik een browser op mijn computer en ging ik naar mijn account en klikte op de knop activeren. Heel makkelijk, er kwam een mooie melding in mijn beeld

> uw simkaart is geactiveerd.

Ik liep naar de ijskast om een flesje champagne open te trekken en een fotootje te maken voor mijn Instagram, waarmee ik weer verbonden was. Ik draai mij om naar mijn computer om deze magie nog even te aanschouwen, en wat schetst mijn verbazing? Een pop-up met de melding

> er is iets misgegaan met de activatie, probeert u het nog eens

Huh? Maar, kan gebeuren. Dus ik volg deze instructies trouw op, met wederom een vergelijkbaar resultaat. Kan gebeuren, morgen nog maar eens proberen, kunnen de bubbels ook nog iets beter op temperatuur komen. De volgende dag vol goede moed probeer ik het nogmaals, maar wederom met hetzelfde teleurstellende resultaat, dus toe dacht ik, dit is een mooi moment om eens contact op te nemen met de klantenservice. Na het hele getal _PI_ ingevuld te hebben om door het keuzemenu te komen, had ik uiteindelijk iemand van de klantenservice aan de lijn. Wat bleek, er was een storing, maar ze gingen het in orde maken. Dit was kennelijk een makkelijk probleem. Nadat grondig mijn identiteit gecontroleerd was, werd mijn simkaart in een wip geactiveerd. Ik moest nog wel even geduld hebben, want het kon even duren, en ik moest alleen even mijn telefoon uit en aan zetten. Maar over een uurtje zou ik toch wel online moeten zijn. Na een uur, niets. De volgende dag, niets. Dus ik maar weer bellen. Wederom het hele getal _PI_ ingevoerd aan keuzeopties voordat ik een persoon aan de lijn had. Die kon inderdaad bevestigen dat mijn simkaart geactiveerd was, maar het proces liep nog, dus ik moest nog even geduld hebben. Dit kan soms tot 48 uur duren. Naïef als ik ben, dacht ik dat het gewoon een bitje van nul naar 1 flippen was. Dit is kennelijk hogere wiskunde. Dus restte mij nog wat meer geduld, en dan zou morgen, meer dan 48 uur later mijn sim weer gewoon met alle andere sim-vriendjes kunnen spelen. Dit komt misschien als een verassing, maar de volgende dag, weer niks. Dus ik weer bellen, maar dit keer was ik beter voorbereid. Ik had het getal _PI_ opgezocht, en speelde binnen 10 minuten dat hele keuze menu uit. Ik denk dat het een record is.

Deze keer, wederom na grondige verificatie van mijn persoon, kon ik ook direct geholpen worden. Maar eerst moesten zij mij een sms sturen om te valideren dat het echt mijn telefoon was. Het enige dat ik moest doen was even de code uit de sms op te lezen. Dit ging iets te snel voor mij, dus ik vroeg vriendelijk of ik dan ook, zonder geactiveerde simkaart een sms kon ontvangen. De technologie gaat soms sneller dan ik kan bijbenen. Maar helaas, deze keer niet. Dit was inderdaad niet mogelijk. Ik kon dan toch beter maar naar de winkel gaan. Daar konden ze dit direct voor mij oplossen. Met frisse tegenzin ging ik dan toch maar naar de winkel. En ik had geluk, want het was ondertussen zaterdag, en dan is het twee keer zo druk in de winkel. Dus na krap een uurtje wachten werd ik geholpen in de winkel. Daar bleek dat de activatie nog bezig was, en ondertussen (na 5 dagen) to driekwart gevorderd was, en er op dit moment dus niets gedaan kon worden. Dat als ik maandag nog steeds geen netwerk had, ik maar weer contact moest opnemen. Maar maandag zou het toch echt wel moeten werken. Dus ik ging weer onverrichter zaken naar huis. Ik zei nog gedag, en tot maandag terwijl ik de winkel verliet.

Maandag nog steeds geen netwerk, dus ik weer bellen. Deze keer was de medewerker het wel met mij eens dat het langer duurde dan normaal, dus zij ging een ticket aanmaken waar dan met spoed naar gekeken zou worden. Waarschijnlijk kon ik aan het einde van de dag weer bellen. Anders morgen. De volgende netwerkloze dag ging ik maar weer bellen. En ik werd echt goed in dit keuze menu. Dit was ook wel nodig, want met mijn ondertussen aangeschafte prepaid kaart reken ik gewoon af per minuut. Deze keer wist de medewerker mij te vertellen dat er die ochtend pas een ticket was aangemaakt. Dit schetste enigszins mijn verbazing. Vooral ook toen mij werd verteld dat dit tot 10 werkdagen kan duren. Begrijp me niet verkeerd, laten we alsjeblieft in onze handjes knijpen dat {{% twittername vodafoneNL %}} geen ambulancedienst of brandweer is, want kennelijk is spoed bij {{% twittername vodafoneNL %}} 5 tot 10 werkdagen. Ik begon ondertussen wel een beetje zweet tussen de bilnaad te krijgen, want 10 werkdagen is de dag ik ik in de auto zit en de _periferique_ van Parijs moet navigeren, en daar zou ik dolgraag wat assistentie van Google bij krijgen. Maar deze angst werd gelukkig weggewuifd door de klantenservice medewerkster. Lachend wist ze mij te vertellen dat het dan allang zou zijn opgelost, en dat ik mij daar geen zorgen over hoefde te maken. Ik moest alleen elk uur even mijn telefoon uit en aan zetten, want kennelijk kan een geactiveerde sim alleen aan de slag gaan in een vers opgestartte te telefoon. Gerustgesteld ging ik weer terug naar mijn dagelijkse bezigheden. Vrienden begonnen zich ondertussen wel zorgen te maken. Bezorgde mailtje druppelde binnen met de vraag of ik nog wel in leven was. Ik was immers al ruim een week niet op WhatsApp geweest. Na hen gerusteld gesteld te hebben gelijk de medewerkster van {{% twittername vodafoneNL %}} dat bij mij had gedaan, met de belofte dat ik uiterlijk over tien werkdagen (maar waarschijnlijk eerder want hoelang kan zoiets duren) weer hun leven met gifjes van katten zou kleuren.

Tegen het einde van de week, ik had ondertussen een impressie van de aan/uit knop in mijn duim staan, belde ik nog maar even om te kijken of ze me niet vergeten waren. Je weet het nooit zeker als je uit het netwerk ligt. Weer een andere medewerker met een ander verhaal. Deze keer kreeg ik te horen dat het inderdaad bij de technische afdeling ligt, maar dat het _minimaal_ 5 werkdagen duurt en vandaag was pas de 5e werkdag. Ondertussen is het weer 3 werkdagen later, met een weekend ertussen, maar ik weet dat ze bij de technische dienst ook gewoon recht hebben op weekend. Echter moet ik over 2 dagen de _periferique_ gaan ronden, dus ik ga nog maar even een data kaartje aanschaffen, want ik denk niet dat ik tegen die tijd weer onderdeel van het {{% twittername vodafoneNL %}} netwerk ben.

Nu eerst maar weer even het keuze menu van de klantenservice uitspelen
